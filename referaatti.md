Ohjelmistotuotanto, syksy 2021
Viikko 7, harjoitus 5

Referaatti: Tero Huomon kandidaattityö Ohjelmistoarkkitehtuurin sisällyttäminen ketteriin ohjelmistotuotantomenetelmiin

Tutkielmassa käsitellään ohjelmistoarkkitehtuurin suunnittelun ja toteutuksen haasteita ketterässä ohjelmistotuotannossa, erityisesti Scrumin ja Extreme Programmingin näkökulmasta, ja esitellään erilaisia strategioita ketterään arkkitehtuurisuunnitteluun. Perinteisen vesiputousmallin käytäntöä suunnitella ohjelmiston arkkitehtuuri ennen koodaustyön aloitusta vastustetaan yleensä ketterissä menetelmissä, sillä tarkkaan laadittu arkkitehtuuri ja suunnittelutyö ei ole tarpeeksi joustava sopeutumaan ohjelmistossa myöhemmin ilmeneviin muutostarpeisiin. Arkkitehtuuri tulisi rakentaa ohjelmistoon inkrementaalisesti ja jatkuvasti refaktoroiden, toteuttaen jokaisessa sprintissä rakenteesta vain sen verran kuin se on muun toiminnallisuuden kannalta tarpeen. Tämä voi johtaa vakaviin ongelmiin myöhemmin projektin aikana, ja laaja koko rakenteen refaktorointi lisää työmäärää ja projektiin käytettyä aikaa näiden vähentämisen sijaan. Onkin esitetty erilaisia käytänteitä, joilla arkkitehtuurisuunnittelu voidaan ottaa mukaan ketterään ohjelmistokehitykseen. Sprint 0:ssa varataan kokonainen sprintti projektin konfigurointiin ja ohjelmiston alustavan rakenteen suunnitteluun ennen varsinaisen työn aloitusta. Tässä sprintissä toteutettu ohjelmiston rakenne ei kuitenkaan tuota asiakkaalle suoraa arvoa, ja etukäteen tehtyä arkkitehtuuria voi olla liian työlästä muuttaa myöhemmin vastaamaan muuttuvia vaatimuksia, joten käytäntöä ei pidetä ketterien periaatteiden mukaisena. Arkkitehtuuri voidaan myös eriyttää omaksi prosessikseen, jossa erillinen arkkitehtiryhmä toteuttaa iteratiivisesti ne järjestelmän rakenteet, joita kehitysryhmä tarvitsee seuraavassa sprintissä toteutettavalle toiminnallisuudelle. Toisaalta erillisen ryhmän toteuttamana arkkitehtuuri ei välttämättä sopeudu niin hyvin asiakkaan muuttuviin vaatimuksiin, jos arkkitehtiryhmä ja kehitystiimi ymmärtävät vaatimukset eri tavoin ja arkkitehtuuri rajoittaa sitä, mitä kehitystiimin on mahdollista toteuttaa. Lisäksi ketterän manifestin periaatteiden mukaan kehitysryhmän tulisi itse vastata koko työn toteutuksesta. Suunnittelupiikeissä voidaan pienten esimerkkiohjelmien avulla tutkia ja kokeilla sprinttien aikana järjestelmän laajentamiseen ja suunnitteluun liittyviä ongelmia ja uuden teknologian vaikutusta, eivätkä ne sinänsä riko ketterän menetelmän periaatteita, mutta ne voivat kuluttaa liikaa kehitystyön resursseja. Tavallisten sprinttien sijaan voidaan myös tarvittaessa toteuttaa erillisiä arkkitehtuurijaksoja, jolloin kehitystiimi keskittyy ohjelmiston rakenteen suunnitteluun. Tällaiset jaksot eivät kuitenkaan tuota juuri mitään asiakkaalle näkyviä tai arvoa tuottavia ominaisuuksia. Arkkitehtuuritarinoita käyttämällä kehitystiimi voi itse kirjata järjestelmän rakenteen suunnitteluun ja refaktorointiin keskittyviä vaatimuksia, joiden toteuttamiseen varataan aikaa tavallisten käyttäjätarinoiden ohella. Arkkitehtuuritarinoiden ei katsota olevan ristiriidassa ketterän manifestin käytänteiden kanssa, mutta asiakkaan vakuuttaminen tarpeellisuudesta ottaa ne mukaan sprinttiin voi olla vaikeaa. Eri käytännöistä ei sinänsä voi valita parasta, mutta niitä voi yhdistellä, tosin tällöin ei välttämättä ole enää kyse ketterästä ohjelmistotuotannosta vaan arkkitehtuuriorientoituneesta tai kokonaan uudenlaisesta prosessimallista.
